# Waarom is de app zo belangrijk?
De app helpt de verspreiding van het coronavirus te stoppen. Je krijgt namelijk een melding nadat je extra kans op besmetting hebt gelopen. Dit is het geval als je 10 minuten dicht bij iemand bent geweest die later corona blijkt te hebben. De app vertelt je wat je het beste kunt doen en geeft je de mogelijkheid om een coronatest aan te vragen. Zo kun jij de mensen in je omgeving beschermen. En kunnen we samen het aantal besmettingen in Nederland zo laag mogelijk houden.

# Werkt de app ook als niet iedereen het gebruikt?
[Naam app] werkt het beste als zo veel mogelijk mensen de app gebruiken. Want hoe meer mensen de app gebruiken, hoe meer mensen een melding krijgen nadat ze extra kans op besmetting hebben gelopen. Zelfs als weinig mensen de app gebruiken, helpt de app bij het beperken van de verspreiding. Elke persoon die thuisblijft bij klachten en een coronatest aanvraagt maakt een verschil. Zeker in combinatie met het bron- en contactonderzoek van de GGD. Minder verspreiding zorgt voor minder druk op ons zorgstelsel. Hierdoor kunnen meer patiënten de juiste zorg krijgen. En dat kan mogelijk vele levens redden. Ook creëert minder verspreiding tijd voor de wetenschap om een vaccin te vinden. 

# Ben je al besmettelijk voor je je ziek voelt?
Ja, je kunt ook zonder je ziek te voelen onbewust anderen besmetten. Probeer daarom zo goed mogelijk de adviezen van de app te volgen. Ook als je twijfelt of je wel besmettelijk bent. Verder kan het zijn dat je klachten hebt, maar denkt dat deze bij hooikoorts of een gewone griep horen. Je kunt dit na het krijgen van een melding nooit zeker weten. Het is daarom extra belangrijk een coronatest te doen.

# Hoe voorkom je dat je het virus verspreidt?
Houd je aan het algemene advies om 1,5 meter afstand te houden van mensen buiten je eigen huishouden. Regelmatig handen wassen en hoesten/niezen in de elleboog blijft ook belangrijk.  

# Hoe ziet mijn telefoon of ik in de buurt van iemand anders ben geweest?
Je telefoon laat via Bluetooth aan andere telefoons weten dichtbij te zijn. Zo kan de app zien of je in de buurt bent van anderen mensen met de app. De app ziet niet wie jullie zijn en waar jullie zijn. Er worden geen persoonsgegevens en locatiegegevens gebruikt.

# Kan de app mijn locatie zien?
Nee, de app ziet via Bluetooth alleen of je in de buurt bent van andere mensen die de app ook op hun telefoon hebben. Bluetooth is niet gekoppeld aan je locatie, dus de app kan niet zien waar je bent. Bluetooth is puur bedoeld om een draadloze verbinding te maken tussen twee apparaten die dicht bij elkaar zijn. Zoals je telefoon en een geluidsbox of koptelefoon.

# Hoe kan de app anoniem zijn?
De app wisselt codes uit met andere telefoons. In deze codes staan geen persoonsgegevens of locatiegegevens van je. Ze zijn helemaal willekeurig. Het uitwisselen van codes gebeurt op het moment dat je dicht bij een persoon bent die ook de app heeft. 

Blijkt deze persoon later corona te hebben? Dan kan diegene in de app zijn of haar codes naar de GGD sturen. Die maakt een lijst waarop alleen de codes van besmette personen staan. Het delen van codes kan alleen nadat de besmette persoon een tijdelijk wachtwoord aan de GGD heeft doorgegeven. Daarna krijgen jij en alle andere mensen die deze codes op hun telefoon hebben een melding. In deze melding staat alleen wanneer je in de buurt bent geweest van een besmet persoon. Niet wie dit is en waar je die persoon bent tegengekomen.

# Wanneer krijg ik een melding van de app?
Je krijgt een melding nadat je extra kans op besmetting hebt gelopen. Dit gebeurt als je 10 minuten dicht bij iemand bent geweest die later corona blijkt te hebben. En natuurlijk alleen als die persoon ook de app gebruikt. 

In deze situatie is er sprake van extra kans dat je besmet kunt raken. Of je dichtbij genoeg bent geweest hangt af van de sterkte van het Bluetooth-signaal. 

Fietste er iemand voorbij op straat? Dan krijg je later geen melding. Het Bluetooth-signaal was sterk genoeg omdat jullie dicht bij elkaar waren. Alleen duurde dit zo kort dat de kans op besmetting heel laag is. 

Zat je dicht bij iemand in de trein of op kantoor? Dan kun je later wel een melding krijgen. Het Bluetooth-signaal was sterk genoeg en jullie waren langere tijd dicht bij elkaar in de buurt. 

# Werkt Bluetooth ook door muren heen?
Ja, maar het signaal wordt dan erg zwak. Bluetooth werkt het beste als jouw telefoon in dezelfde ruimte is als de telefoon van een andere persoon. De kans is bijvoorbeeld heel klein dat je app het Bluetooth-signaal van je buren ontvangt. En daardoor is de kans ook heel klein dat je een melding krijgt als je buurman positief test en jullie niet in dezelfde ruimte zijn geweest.

# Hoe weet ik of de app nog werkt?
Op het startscherm van de app kun je altijd zien of de app actief is. Blijkt de app niet actief te zijn? Dan geeft de app je duidelijke instructies wat je moet doen. 

# Wat gebeurt er met mijn gegevens?
Je telefoon bewaart de codes die je via Bluetooth uitwisselt. Deze gegevens worden alleen op jouw telefoon bewaard. Als je corona blijkt te hebben kun je zelf jouw codes naar de GGD sturen. Die maakt een lijst waarop alleen de codes van besmette personen staan. Het delen van je codes kan alleen nadat je een tijdelijk wachtwoord aan de GGD hebt doorgegeven. Daarna krijgen de mensen bij wie je, in de periode dat je waarschijnlijk besmettelijk was, in de buurt bent geweest een anonieme melding. In deze melding staat dat ze extra kans op besmetting hebben gelopen. 

Alle codes ouder dan 14 dagen worden automatisch van de lijst van de GGD verwijderd. Op de lijst met codes van besmette personen staan geen persoonsgegevens en er is geen verbinding met andere systemen, zoals die van de GGD. 

# Hoeveel stroom gebruikt Bluetooth?
De app maakt gebruikt van Bluetooth Low Energy (Bluetooth Lage Energie). Dit is een speciale vorm van Bluetooth die heel weinig stroom gebruikt. Hoeveel procent dit precies van je telefoonbatterij vraagt verschilt per telefoon. 

# Kan de app bepalen of ik ziek ben en daarna medisch advies geven?
De app kan niet bepalen of je ziek bent. De app stuurt alleen een melding dat je in de buurt bent geweest van een besmet persoon. Daarna vertelt de app wat je het beste kunt doen. Dit is geen medisch advies van een echte arts. Dus ga bij twijfel over je gezondheid naar thuisarts.nl/corona.

# Ik zet mijn telefoon vaak in vliegtuigstand. Kan dat gewoon?
Ja, als je Bluetooth maar aanstaat. Zo kan de app zien wanneer je dicht bij iemand bent geweest die ook de app gebruikt.

# Hoeveel data verbruikt de app?
Heel weinig. Elke dag controleert de app de codes van besmette personen op de lijst van de GGD. Zo kan de app zien of je extra kans op besmetting hebt gelopen. Het controleren kost dagelijks een paar MB van je data. Daarmee is het vergelijkbaar met het laden van een webpagina met een paar foto’s.

# Kan ik de app zonder internetverbinding gebruiken? 
De app heeft niet op elk moment een internetverbinding nodig. Minimaal één keer per dag moet de app toegang tot het internet hebben. Zo kan de app de informatie ophalen om te zien of je in de buurt bent geweest van een positief getest persoon. Zorg dus dat je telefoon minimaal één keer per dag internetverbinding heeft.

# Hoe werkt de app technisch gezien?
 
1. De app maakt voor elke telefoon een eigen code
In deze code staat geen informatie over jou of je telefoon. De code is helemaal anoniem en verandert elk kwartier.
 
2. Telefoons delen hun codes als ze bij elkaar in de buurt zijn
Heeft de persoon die je tegenkomt ook de app? Dan delen jullie telefoons hun codes met elkaar via Bluetooth Low Energy. Zo weet de app welke telefoons in de buurt waren. De app weet niet van wie de telefoons zijn en ook niet waar jullie waren.
 
3. Als iemand corona blijkt te hebben kan deze persoon zijn of haar codes delen
Een besmet persoon kan alleen codes delen nadat hij of zij een tijdelijk wachtwoord aan de GGD heeft doorgegeven. De app van deze persoon stuurt daarna alle gemaakte codes van de afgelopen 14 dagen naar de GGD. Die maakt een lijst waarop alleen de codes van besmette personen staan. Alle codes ouder dan 14 dagen worden automatisch van deze lijst verwijderd.

4. Elke telefoon controleert of het de codes op de lijst van de GGD eerder is tegengekomen
De app kijkt een paar keer per dag naar de lijst met codes van besmette personen en vergelijkt deze met de codes die bewaard zijn op de eigen telefoon. Zo kan de app zien of je extra kans op besmetting hebt gelopen.

5. Jij krijgt een melding als de codes van een besmet persoon op je telefoon staan
In deze melding lees je wanneer je in de buurt van de besmette persoon bent geweest. Niet wie het is en waar het was. Ook vertelt de app wat je nu zelf het beste kunt doen. Je eigen codes staan niet op de lijst van de GGD, maar worden 14 dagen op je telefoon bewaard.


